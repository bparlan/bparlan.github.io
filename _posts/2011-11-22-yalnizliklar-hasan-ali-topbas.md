---
id: 860
title: 'Yalnızlıklar &#8211; Hasan Ali Topbaş'
date: 2011-11-22T06:03:54+02:00
author: Barış Parlan
layout: article
guid: http://www.bparlan.com/?p=860
permalink: /yalnizliklar-hasan-ali-topbas/
dsq_thread_id:
  - "5501586367"
article header:
  type: cover
  image:
    src: /wp-content/uploads/2011/11/Yalnızlıklar-Hasan-Ali-Topbaş.jpg
categories:
  - Tapınak
tags:
  - edebiyat
  - hasan ali topbaş
  - şiir
  - uçurum
  - yalnızlıklar
format: image
---

&#8220;ben ninemi yalnızlık sanmıştım bir keresinde.

o yıllarda söylenceler eşkıya türküleriyle başlardı.  
ninemin sesinden keklik ötüşleriyle çınlayan  
kekik kokulu ormanlar geçmezdi hiç;  
dağlar geçerdi  
geçerse;  
kanlı,  
fermanlı  
ve dumanlı dağlar geçerdi.

sonra, lor peyniri gibi ufalanan  
kuru bir öksürüğün ardından  
ansızın eşkıyalar basardı ortalığı;  
ya da ninemin bir çift zeytin çekirdeğine  
benzeyen gözlerinden asker kaçakları fırlardı birden,  
başımın üstünden atlayarak  
gölgelerini kanlı bir kaput gibi sürükleye sürükleye  
dağlara çıkarlardı.

ardından, silah sesleri&#8230;  
ninem uykulu gözkapaklarını yüzyılların altında  
ezilen tozlu iki böcek gibi kımıldatıp;  
annen mısır patlatıyor  
derdi ama, ben inanmazdım.  
dağ taş müfrezeydi çünkü; görürdüm  
ve çocuktum  
ki,  
görmek inanmanın en geniş kapısıydı.

ninem anlatıyı kesip uyuklamaya başlasa da  
müfrezeler susmazdı artık;  
beşparmak&#8217;taki mavzer cıvlamaları,  
gök boncuklu tahta beşiklere çarpıp  
öküzlerin göz aynasından seke seke  
gece gündüz sürerdi.  
köylüler kazmayı küreği bırakıp,  
eleği bırakıp  
ve tarhana çorbasını ve arnavutbiberini  
ve zencefil kokusunu ve düşlerini ve seslerini  
ve cesaretlerini bırakıp dağlara bakarlardı durup  
dinlenmeden.

bacalar dağlara,  
kapılar, avuç içi pencereler  
ve koyunlar mor mor  
ve keçiler gök gök dağlara bakarlardı.  
doğa kendini merak ederdi yani,  
müthiş merak ederdi  
ve benim gözlerim gördüklerimden yaratılmıştı  
o yıllarda,  
ellerim dokunduklarımdan.  
dilimi sormayın,  
konuşamadıklarımdandı  
ve kanlı bir kitap gibi yatıyordu ağzımda.

o yıllarda,  
henüz ormanlarım bile yoktu içimde  
izimi saklayacak,  
ada bile değildim daha,  
gökyüzünde  
bir gökyüzü bile değildim.  
varım yoğum ninemdi  
(babam kendini ona bırakırdı giderken)  
ve ninemi bilirdim  
adadır diye,  
sonra babadır diye;  
pencereler görüntümü geri kustukça,  
buruştukça bakışlarım görüntümü içerek  
beslenen görüntülerin karmaşasında  
ve uzayarak kısaldıkça boyum,  
ona tutunuyordum.

yüzünün engebelerinde düşe kalka yürüyordum  
kendime doğru.  
kimi zaman bir sel tuzlu tuzlu sürüklüyordu beni,  
kimi zaman da bir yılın (kim bilir hangi yıldır)  
tırnak izini dere yatağı sanıp  
yamaçlara tırmanıyordum  
&#8211; yamaçlar ki,  
benli.

nice sonra, kanlı eşkıya ölüleri  
yamaçlardan sürüklene sürüklene getirilip  
düşlerimin ortasına bırakılırdı.  
ürperirdim onları görünce (ürperti böyle gelişmiştir  
bende, şimdi bile, ne zaman ürpersem  
bir eşkıya yıkılır içimde).  
ürperirdim, evet  
ve yerde duran yorgun mavzerleri kapıp  
dağlara kaçmak isterdim.

ama, müfrezeler kocaman bıyıklarını  
(-ki, yüzde taşınan birer devletti bıyıklar)  
oynatarak kovarlardı beni;  
mavzer yerine korkularımı kuşanıp kaçmaya başlardım  
ve gübre kokularının içinden geçerdim  
içimden geçen gübre kokularıyla,  
kuşların içinden geçerdim,  
bir tavuğun kanatları altından,  
bulgur kesesinin dibinden  
ya da  
bir kalburun çivideki duruşunun içinden  
geçerdim de,  
durup arkama bile bakmazdım.

müfrezelerin peşimde olduğu kaçmamdan belliydi çünkü;  
koşmalıydım ben ve koşardım  
ve bir süre sonra koşa koşa,  
koşmak durmaya benzerdi.  
durmanın dışında koşmak bulamazdım o anda;  
dururdum ve bir uçurum dolanırdı ayak bileklerime.

yalnızlık, uçurumları giyinmektir biraz da.&#8221;

~Yalnızlıklar
