---
id: 863
title: Yarın Çok Geç Olabilir Sevgilim
date: 2011-11-22T06:04:28+02:00
author: Barış Parlan
layout: post
guid: http://www.bparlan.com/?p=863
permalink: /yarin-cok-gec-olabilir-sevgilim/
dsq_thread_id:
  - "5494940213"
image: /wp-content/uploads/2011/11/BParlanThumbs2.jpg
categories:
  - Tapınak
tags:
  - edebiyat
  - sevgilim
  - şiir
  - uğur özakıncı
  - yarın çok geç olabilir
format: image
---
<div class="ttr_start">
</div>

**1  
** en çok istanbula benzeyen gözlerini sevdim  
gözlerinde devrik cümleler gibi bakan kederi  
esirgeyen bağışlayan aşkın adıyla başladım sana  
erkekliğim bedeninde kimbilir kaç kez hatim indirdi  
kimbilir kaç kez yazdım kendimi arka sayfalarına hayatının  
faili meçhul bir cinayet haberi gibi

kırlangıç fırtınalarına benzeyen yüzünü sevdim  
jilet yansıması gibi yüzüme çarpan yüzünü  
yüzünün avuçlarımdaki yasa dışı hüznünü  
hani geceyarıları gökgürültülerine kulak kabartır gibi  
hani bir ırmağın kendini denize dökmesi gibi  
hani iki arada bir derede telaşlı sevişmeler gibi  
hani anlarsın ya suçüstü bir aşk gibi  
bulup bulup yitirmeyi sevdim seni

ustura suskunluğuna benzeyen ellerini  
bana olmadık şeyler düşündüren ellerini  
beni içimin gizlisinden alıp her karartma gecesi  
en argo şiirlere rehin bırakan ellerini sevdim  
bana bu kenti bu ülkeyi ve bu dünyayı  
bana bu en ahlaksız çağını zamanın  
bana güneydoğudaki çocuk ağlamalarını unutturan  
dokunduğun heryerinde bedenimin  
sigara yanığı tırnak çiziği yaralar açan  
bana kendi uçurumlarında çığlıklar yakıştıran  
ellerini sevdim

aruz veznine benzeyen yalnızlığını sevdim  
ben senin kendi yalnızlığında  
iş çıkışlarındaki caddeler gibi çoğalmanı  
cuma akşamları beyoğlunun çalgılı sokakları gibi  
bir korsan gösteriye dört koldan katılmak gibi  
içimde kalabalıklaşmanı sevdim  
çocukluğuma benzeyen yalanlarını  
yalanlarında yakaladığım gerçeklerini  
gerçekler ki zaten saatli maarif takvim yapraklarının  
arkalarındaki maniler gibidir bu ülkede  
ülkelerini sevdim her gidişinin ardındaki mide kanamalarımı  
nöbetçi eczanelerin uykusuz kalfalarıyla korkuttum  
korkularını da sevdim  
düşmemek için bir elinle sımsıkı tuttuğun  
merdiven korkuluklarına benzeyen korkularını  
mutedil dalgalı denizlere benzeyen sevişmelerini  
sevişmelerindeki acemi dilsiz alfabesini  
patladı patlayacak bir fırtınanın tam ortasında  
kendini ölüme bu kadar genç hissetmeni  
senin gecikmelerini sevdim

tebdil-i kıyafet beni sevmeni sevdim  
dudaklarında bir karanfil gibi ısırdığın fahişe gülüşünü  
komisyon vermemek için bir otobüs durağında  
tam on altı yerinden bıçaklayıp kaçarak pezevengini  
sadece kendin için sattığın gülüşünü sevdim  
bir şiire benzeyen uzaklıklarını sevdim  
yalnız denizlerde kürek çektiğim uzaklıklarını  
bir mülteci gibi bana hep ülkemi özlete  
kendimden kaçtıkça seni bulduğum  
sana gittikçe kendime vardığım uzaklıklarını  
imkansızlığını sevdim

ben seni arkamda bırakacağım en son sözcük gibi  
ben seni bir intihar gibi sevdim

**2**  
ben senin gözlerini daha önce de gördüm  
hani ter kokulu bir belediye otobüsünde  
cüzdanını çarptığım kadından kaçarken  
sırtımdan vurulup da ellerine düşmüştüm ya  
hani bileklerimi jiletlediğim bir akşam  
başucumda oturup saçlarıma dokunmuştun  
aramızdan imkansız şarkılar geçiyordu  
çocuk bahçeleri gibi umutsuzdun

ben senin gözlerini daha önce de gördüm  
hani ıssız bir sokağın yankılanması gibi  
hani son dizesi henüz yazılmamış bir şiir gibi  
dudaklarımdan uzak okyanusların bütün mavisini  
dudaklarımdan söyleyemediğim bütün sözcükleri  
bir öpüşte çekip almıştın ya hani

ben senin gözlerini daha önce de gördüm  
hani birinci şube kapısında dipçiklendiğim akşam  
hani bir paket sigara için yeni pabuçlarımı sattığım akşam  
hani bir gülüşüne gül olduğum akşam  
hani bir damlasına gözyaşının la ilahe illallah  
bin dolunayı kurban ettiğim akşam  
hani yaklaştıkça kendine doğru kaçan bir ufuk  
dokundukça kendine kapanan bir kapı  
uçurumlarında sesimi yitirdiğim bir çığlık  
ve suskunluğunda burnumun direğini sızlatan  
zifiri karanlığında kendimi aradığım bir çocuk

ben senin gözlerini daha önce de gördüm  
ben senin gözlerinde daha önce de öldüm

**3**  
bu şehri benzetebildiğim kadar sana benzettim  
en sensiz gecelerimde rum batakhanelerinde girit rakısı içtiğim  
sabahlara kadar sokaklarında ana avrat dümdüz gittiğim  
denizlerine kustuğum caddelerinde yittiğim bu şehre  
meydanlarında on bin ağızdan on bin lanet ettiğim  
köprülerinde ateşler yakıp aşka boyun eğdiğim  
çingene rengi şiirler söyledim diye polislerine rüşvet verdiğim  
karakollarında körkütük kan işediğim bu şehre  
gündoğumlarında salya sümük ağlayıp kendime geldiğim  
kalbimi varoşlarına sığdıramadığım bu şehre benziyorsun  
sen çaresizliğimin jilet yarası  
annemin konfeksiyon atölyelerindeki hüznünü öğüten  
şehir hatları vapurlarında çocukluğumu sattığım  
iki yakasını biraraya getiremediğim bu şehre benziyorsun en çok  
uğruna bileklerimi kestiğim orospulara benziyorsun  
imkansızlığın anlamı kadar imkansızsın artık  
kalbime dinamitler döşüyorsun

**4**  
geçmiş bir zamandı kalabalıktık  
gelincik tarlalarında bahar çağrıları gibiydi yüzün  
hayra yorulmayacak düşler gibiydin  
bir ayeti ezberler gibi ezberliyordum yüzünü  
sen susuyordun  
kuşatılmış bir kent nasıl susarsa öyle  
elimi kolumu sallaya sallaya dolaştım senin o ıssız caddelerinde  
dilimde dinamitler patladı öyle doluydum ki  
uzatsam ellerim göğe değecekti sanki

gökyüzüme dokunsan ağlayacatın  
mavinin kaç tonu var bulutlardan öte  
ağladığın zaman anlayacaktın

çığlık çığlığa sevişmeler gibiydin  
dağ koyaklarında eşkiya ateşleri gibi gizli  
ve namlu yatağında sabırsız bir mermi kadar gerçektin  
sendin  
senin ellerindi, akdenizdi  
senin gözlerindi bir balıkçı teknesi gibi heyamollarla geçip gitti  
sendin  
hiçliğimin ilk gecesiydin

olmadık şarkılar dinliyorum şimdi  
en ölümcül intiharlar besteliyorum uykulardan uyanıp  
zaman zaman mavi yüzlü çocuklar adıyorum tarihe  
sonra susuyorum  
sonra mutlaka bir şiirle bağırıyorum seni

bütün umutsuzluğumu  
bir mayın patlaması gibi gibi bin parçaya ayır  
yarın olsun  
sen ol  
gözlerin olsun  
ve hep olsun  
aşkın hiçliğimin önüne barikatlar kursun  
ne dersin  
yolundan dönebilir mi bu kurşun

**5**  
işte yine gittin  
ortalığı toplamadım  
karnımı doyurmadım yağmura bile aldırmadım  
örneğin darmadağın ettiğin alnım  
yaktığın ateşin koru  
yatağıma bıraktığın deniz kokusu  
ve kalbimden silmeyi unuttuğun parmak izlerin  
öylece duruyor cinayet delilleri olarak  
kanıtlasın diye yokluğunu aklında bir yerlerde yüzde hesapları  
ondalık kesirler ve enflasyon oranları  
toplanıp çıkarılamayacak  
bölünüp çarpılamayacak kadar karmaşık  
hiç bilinmeyenli bir denklemi çözmek için  
sözlüye kalktım  
aşkın kare kökünü aldım sen çıktın  
ezbere anlattım bütün intihar yöntemlerini  
ve bütün matematik kuramlarında  
sıfırın kendine bölünemediğini

herşey bir hesap hatasıydı  
yani oradan bakınca vardın  
buradan bakınca yoksun  
alnımdan güvercinler havalanıyor görmüyorsun  
dudaklarım ne zaman bir sözcüğe dursa  
kalbim iki rekat aşk için kıblene dönüyor bilmiyorsun  
zamanı bin parçaya bölüyorum her sabah  
her parçaya bin gül ekiyorum koklamıyorsun  
avuçlarımda ormanlarını biriktiriyorum  
dağlarına çıkıyorum yağmurlarını yağıyorum  
ırmaklarını döküyorum okyanuslarıma duymuyorsun  
bütün fiil çekimlerimi senin öznene  
bütün aylarımı senin gecelerine  
bütün sabahlarımı senin alnına  
ve bütün sancılarımı seni doğurmaya adıyorum  
katlime ferman çıkarıyor gözlerin  
şiirler tutukluyor ellerimi anlamıyorsun  
kendimi sırtlayıp apansız giriyorum hudutlarına  
mayın tarlalarında acemi bir asker gibi  
nasıl bir telaş içinde kalbim  
nasıl firar ediyorum kendimden yakalamıyorsun  
seni hep büyük harflerle düşünüyorum parantez içinde  
ve hep adını tanrının adıyla yazıyorum okumuyorsun  
bir denklemin en bilinmez noktasına koyuyorum seni yakışıyorsun  
kılıçtan geçirilmiş bir ordunun son neferi gibiyim  
yorgun ve terli suskun ve aç mahçup ve yenik  
bir sabah ezanı gibi dolaşıyorum sokaklarda  
&#8211; abonman vay bilet vay  
yüreğim dolunay

**6**  
sırtımda iki bıçak yarası  
birbirini bulamayan iki ırmak yatağı  
ve yağmurun camlarda bıraktığı  
jilet kesiği su yolları gibiyim şimdi  
bir cinayet dolaşıyor ki parmaklarımda öyle kalleş  
ne zaman yokluğuna açsam gözlerimi  
ellerim şairliğimi ispiyonluyor kağıtlara  
sabıka kayıtlarımın arasında unutulmuş bir kadın  
bulut yüzlü gök yüzlü yağmur yüzlü  
yazsam hiçbir şiire sığmaz  
yazmasam ellerimde kalır hüznü

**7**  
Avuçlarını bir yokluğa benzetirdim  
ve ne zaman avuçlarına sığınsam  
aşka ve hiçliğe dair kederler gelirdi aklıma

hiçliğe dair kederler gelirdi aklıma  
aklıma gelen başıma gelirdi  
sen giderdin  
sen gidince ben de giderdim  
biterdim

ben bütün başka kadınlarda seninle sevişmiştim  
seviştiğim bütün kadınlarda seni sevmiştim

gün ortalarında ateş böcekleri kadar yalnız ve sahipsizim  
artık gitme  
yokluğuna uzamasın ellerim

**8**  
bir göçmen türküsü gibi sevdim seni  
bir vatan nasıl özlenirse öyle özledim  
çingene kızların ceyizleri kadar rengarenk  
bıçkın delikanlıların yürekleri kadar yalansız  
ve anamın ak sütü gibi helaldim sana  
şimdi terkedilecekse bir şehir  
senin gibi terkedilmeli  
bir yaranın kabuğunu kanatır gibi  
bir martı havalanır mı dudaklarımın arasından  
maviye keser mi hüznüm  
bırak bu dalgalar kırılsın dilimde  
kan tadında bir bakış olsun yüzüm

**9**  
rezil rusva oldum şiirlerime uykusuzluktan  
beynim kalbime yaylım ateşler açıyor şimdi  
öyle yoksun, öyle yoksun ki  
içimde bir vatansız gibi dolaşıyorsun  
şakaklarıma dayadığım bir revolverin  
son kurşunu gibi saklıyorum seni  
ben burada dudaklarımı ısırıyorum  
sen orada kanıyorsun  
sen kanadıkça bana benziyorsun  
ben kimselere anlatamadıkça ellerini  
sen bile ben olduğunu bilmiyorsun

**10**  
bir hiçliğe demir atmıştık seninle  
ışıklarımız sönüktü pusulamız bozuk  
bir kere bir olalım demiştim eşittir birdi  
kendine bölünemeyen tek sayıydı o unutmuştuk  
beyoğlunun arka sokaklarındaydık  
belki de beyoğlu bizim arka sokaklarımızdaydı bilinmez  
nefeslerimizde nasıl bir anason kokusu  
ve gülücüklerimizin arkasında nihavent makamında kanayan  
nasıl fitil işlemez bir şiş yarasıydı hüzün  
yağmur arabesk bir şeydi bu saatlerde içimize işliyordu  
sen siyanür buharı gibi dolaşıyordun içimde  
yasaklanmış afişler gibiydi yüzün  
yüzünde bir serçe kendine uyandı bir tek ben gördüm  
bu yüzden benim bile umurumda değildi artık  
bir mayıs bin dokuz yüz yetmiş yedide  
bu sokaklarda kaç kez öldüğüm

**11**  
ben sana bir uzun yol şöförü gibi geldim  
gözlerimden şerit şerit akıyor hala serseriliğim  
üç kağıtçılara uykumu kaptırdım yankesicilere şarkılarımı  
şarkılarım ah çocukluğumun allı güllü şarkıları  
güldüm mü bu yüzden bir çocuk gibi gülerim  
ve kimseler görmez benim dışıma ağladığımı  
(artık suskunluğu kendinden menkul bir aşkız  
aşkın hiçliğe vardığı noktadayız)  
ben senden bir uzun yol şöförü gibi gidiyorum  
çantamı topladım artık arkama bile bakmıyorum  
hangi kapı daha yakındır bana bilinmez  
hangi deniz daha uzak  
kalsam  
gözlerin beni sırtımdan vuracak

**12**  
yağmur yağıyordu  
bütün aşk siirleri böyle başlar biliyorum  
ama yalanım yok yağmur yağıyordu  
bir tek ben ıslanıyordum  
(bir ateşi beraber koruduk rüzgardan  
avuçlarımızda bir yerlerlerdeydi aşk  
bir sigara içimlik zaman kadar yakın  
aramızdaki masa kadar uzak)  
dokuz kalibrelik iki mermi çekirdeği gibi  
ceplerimi ısıtıyorsun şimdi  
yastığımın altında ruhsatsız bir silahsın sen  
bütün aramalardan saklıyorum seni

**13**  
kalabalık bir sokağında yürüyorduk zamanın  
omuzlarımız çarpıştı bakıştık  
ben gözlerindeki yalazı çaldım kimse görmeden  
sonra arkama bile bakmadan kaçtım

senin arka sokaklarında arıyorlar beni  
kalbim sabıkalı  
adım komiserlerin uyurken bile aklında  
sen gözlerindeki yalazı çaldırmış bir mağdursun artık  
ihbar ediyorsun beni karakollara

iki şişe şaraba satacağım seni  
biri rüşvet olsun polis amcalara

**14**  
ben orospu kasıklarda uyumuşum dokuz ay on gün  
hangi genelevin hangi odasında hangi uykusuz şöför  
çarpıştıysa anamın dölyolunda bilinmez  
dna testlerinden dna testlerine koşmuş kadın  
ille de bir babam olsun diye  
her ne kadar kimyasal yapıları birbirine benzese de gözyaşlarımızın  
benimkiler biraz daha piçtir sevgilim  
gerisi inleyen nağmeler  
gerisi uzun hikaye

kafa kağıdımdaki baba adım beyoğludur  
bana sorarsan tüm istanbul geçmiş kadının üstünden ya neyse  
gözlerim üçüncü sınıf muhallebici dükkanlarının  
sinekli vitrinlerinden yansıyorsa sevgilim  
ceplerim gönlüm kadar zengin olmadı benim  
gerisi zil zurna sosyalizm  
gerisi uzun hikaye

sana viski bardaklarının üzerindeki parmak izlerini anlatmış mıydım  
ucuz viski bardaklarının üzerindeki parmak izlerini  
anam konsomasyona giderdi üç kuruş beş paraya  
assolistler gerdan kırar göbek oynatır  
ben bally koklardım hayat bilgisi niyetine  
sana bally kokusunu anlatmış mıydım sevgilim  
gerçi gerisi halusinasyon  
gerisi uzun hikaye

bana bu çatal dil babalarımdan mı kalma  
muhtemelen aşıktı onlar da yattıkları her orospuya  
belki de bu yüzden bir denizim olmadı hiç  
süslü püslü yelkenliler düşünemedim hiç  
oysa ben ölmeyi böyle anlamıştım  
oysa ben bu martıları senin için ağlamıştım  
senin için hazırlamıştım dölyollarımda hayatı  
mesela sular gibi çocuklar doğuralım diye  
mesela suları maviye boyayalım diye  
susalım diye be sevgilim anlarsın işte  
en kurak yerlerimizde birbirimize susayalım diye  
kendimi senin mecburi istikametlerinde mi yitirdim  
işte gerçek bu sevgilim  
gerisi uzun hikaye

**15**  
gözlerindeki istanbulu gördün mü nina  
ben gördüm  
istanbul ya bu  
sokar böyle her şarkıya burnunu  
yürek desem artık modası geçmiş bir laf  
kalp desem mayın tarlası  
alkol acemisi bir yeni yetme gibi içimin  
en olmadık yerlerine anason kusuyorum nina  
bütün sözcükleri jiletliyorum bu akşam aç parantez  
elma dersem çık armut dersem çıkma

istanbul ya bu  
hani o en orospu halini bilirsin ya istanbulun  
hani arkadan vuracakmış gibi bakar ya adama  
parantezi kapat nina  
gözleri istanbulun en kalleş haliydi  
benim ellerim kaburgalarımın arasında  
ve iş işten çoktan geçmişti

bu dilde bir şiir yazmamıştım hiç  
ağzımda kükürt gibi çiğnememiştim sözcükleri  
kıl kadar yalanım varsa namerdim nina  
ne me quitte pas&#8230; ne me quitte pas&#8230;

**16**  
yarın çok geç olabilir sevgilim  
mesela yarın ben ölebilirim  
ağır ağır demir alır gibi limanından yaralı bir gemi  
kıyısız bir denize açılabilirim  
artık ne bir fırtına anlatabilir beni sana  
ne de alelacele seviştiğimiz zamanların tehlikesi  
yarın kendimi bir yaprak gibi dökebilirim sonbahara  
yarın kendimi bu şiir gibi kanatabilirim

yarın çok geç olabilir sevgilim  
yarın çocuklarımız bile olamayabilir  
gülüşlerini şimdiden sana benzettiğim  
gülüşlerini şimdiden dudaklarına armağan ettiğim  
denizlere gebe kalamayabilirim

yarın çok geç olabilir sevgilim  
bir kılıç kınından sıyrılıp boynumu vurabilir  
bir kent bütün sokaklarımla beni alıp götürebilir  
yarın çok geç olabilir sevgilim  
bilirsin tahammüle kısıtlıdır serseriliğim  
öyle deli sevişmeler adadım ki ben sana  
yarın çok geç olabilir

**17**  
sana bütün insanlığımla gelmiştim  
kavgalarım yenilgilerim ve bütün varoluşlarımla  
dilimde artık unutulmuş eski bir denizci lehçesi  
yüzümde hep vedalaşır gibi bakan gözlerimle  
yalansız riyasız ve dolambaçsızdım  
sana bir dağ getirmiştim küçük bir dağ  
henüz doruklarına çıkılmamış  
sana bir ülke öyle bir ülke ki  
sokaklarında çarpışıp  
ölmeyi deneyeceğim şimdi

en terbiyesiz şiirlerle seviştim her gelişinde  
her gidişinde intiharlar özledim  
bekleyişlerinde eskiyen yüzüm  
yağmurlar biriktirdi her mevsimden  
uzun upuzun bir köprü oldum önünde  
geç beni, yürü beni, bul beni diye

yenildim  
dünyanın bu en aşifte yüzünü  
asil bir duruş gibi yüzüme yakıştırmayı  
yalanları yalanlarla dölleyip sahte cümleler kurmayı  
ve plastik aşklar yaşamayı beceremedim  
ucundan kenarından tutmaktansa  
bir kez dokunup yanacağım seni  
doğmamış bir çocuğu yetim bırakıp  
ölmeyi deneyeceğim şimdi

Uğur Özakıncı ~Yarın Çok Geç Olabilir Sevgilim

<div class="ttr_end">
</div>