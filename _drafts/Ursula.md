---
id: 2094
title: Ursula
date: 2015-02-11T17:37:11+02:00
author: Barış Parlan
layout: post
guid: http://www.bparlan.com/?p=2094
permalink: /?p=2094
categories:
  - Tapınak
format: image
---
<div class="ttr_start">
</div>

İşadamının değerler sisteminde, eğer bir edim hemen ve elle tutulur bir kar sağlamıyorsa, haklı gösterilemez. Tolstoy veya Tolkien okumak için tek mazereti olan kişi bu iş için para alan İngilizce öğretmenimizdir. İşadamımızsa, ara sıra kendine best-seller okumak için izin verebilir. İyi bir kitap okuduğu için değil, sadece çok sattığı, yani başarı ve para kazanmış olduğu için. Best-seller okuyarak, bir nebze de olsa başarının iktidarını ve büyüsünü paylaştığını hisseder. Laf aramızda, eğer buna de büyü denmezse, ben büyünün ne olduğunu bilmiyorum demektir. “Hayal gücü” deyince, ben zihnin özgürce oyun oynamasını anlıyorum. Hem entelektüel hem de duyumsal anlamda. “Oyun”la yenilenmeyi, yeniden yaratmayı, bilinen ile yeni olanın yeni bir şekilde bir araya getirilmesini kastediyorum. “Özgür” ile katım ise, doğrudan bir kar hedefi gütmeden, kendiliğinden hareket edilmesi. Ancak bu, zihnin özgür oyununun ardında bir amaç, bir hedef olmadığı anlamına gelmez. Üstelik bu hedef çok ciddi de olabilir. Çocukların hayal gücüyle yarattıkları oyunlar yetişkinlere özgü edimlerin ve duyguların provasıdır. Yetişkin zihninin özgür oyunu ise Savaş ve Barış veya Görecelik Kuramı’yla sonuçlanabilir. Özgür olmak hiç de disiplinsiz olmak demek değildir. Hayal gücünün düzenlenmesi hem sanatın hem bilimin temel yöntemi veya tekniğidir. Bir şeyi disiplin altına sokmak, onu baskı altında tutmak değil, eğitmek, gelişmesi, harekete geçmesi için teşvik etmektir. Bu şey ister şeftali ağacı olsun, ister insan zihni. Sanırım birçok Amerikalı erkeğe tam tersi öğretildi. Onlar hayal güçlerini baskı altında tutmayı, onu çocuksu veya kadınsı, kazançsız ve muhtemelen günahkar bularak reddetmeyi öğrendiler. Ondan korkmayı öğrendiler. Ama hiçbir zaman onu disiplin altına sokmayı öğrenmediler. Hayal gücünün bastırılabileceğinden emin değilim. Eğer çocuktaki hayal gücünün kökünü gerçekten kazıyabilirseniz o çocuk büyüyünce patates olur. Bütün kötü eğilimlerimiz gibi hayal gücüne de kapı gösteriliyor. Hayal gücü reddedilirse, hor görülürse sonuçta vahşi ve yabani şekillere bürünür, şekilsizleşir. En iyi ihtimalle merkezci bir düş kurma olur. En kötüsü de, ciddiye alındığında çok tehlikeli bir konum olan, kendi söyleyip kendi inanmaktır. Edebiyata gelince, bir zamanların gerçek Püriten dönemlerinde, okunmasına izin verilen tek şey İncil’ di. Bugünün laik Püritenliğine, roman okumayı erkekçe olmadığı ya da gerçeğe uymadığı için reddeden kişi, sonuçta televizyonda kanlı dedektif filmleri izleyecek, külüstür Western veya spor öyküleri okuyacak , ya da pornografiye takılacaktır. Onu bunlara iten neden, açlıktan kuduran , beslenmeye muhtaç hayal gücüdür. Ama o böyle bir eğlenceyi, gerçekçi olduğunu söyleyerek gerekçelendirebilir. Eninde sonunda cinsellik var olan bir şeydir, caniler vardır, beyzbol oyuncuları vardır, bir zamanlar kovboylar da vardı. Okuduğu ve izlediği bütün bu türlerin güdük, umutsuzca güdük olması onun için bir kusur değil, tam tersine güven verici bir şeydir. Eğer hakiki anlamda gerçek olsalardı, yani gerçekten hayal ürünü ve yaratıcı olsalardı, o zaman korkardı bundan. Sahte gerçekçilik zamanımızın kaçış edebiyatıdır. En aşırı örneği de, bütünüyle gerçekdışı şaheseri , günlük borsa raporlarını okumaktır. Gelelim bu erkeğin karısına. Muhtemelen o, kendisinden beklenen role uymak için hayal gücünü susturmak zorunda bırakılmadı; ama öte yandan onu disiplin altına almak için bir eğitim de görmedi. Onun roman, hatta fantezi okumasına izin vardır. Ancak eğitim ve teşvikten yoksun olduğu için düşleri iğrenç bir yavanlığa takılıp kalır: televizyondaki sabun köpüğü dizilere, “gerçek aşk hikâyelerine ” ne, dedikoducu romanlara, tarihsel-duygusal romanlara ve diğer saçmalıklara. Yani hayal gücünün yararlarına karşı derin bir güvensizlik besleyen bu toplumun, hakiki anlamda yaratıcı ürünlerin yerine geçirdiği tüm o derme çatma piyasa işi zanaatkârlığa. Peki, nedir hayal gücünün yararları? Şimdi burada korkunç bir durum karşısındayız bence. Çalışkan, dürüst, sorumlu bir yurttaş, eğitim görmüş, olgun bir kişi, bir bakıyorsunuz ejderhalardan korkuyor, hobbitlerden korkuyor, perilerden ödü patlıyor. Bu çok komik, ama aynı zamanda korkunç. Bir şeyler fena halde ters gitmiş. Bu konuda ne yapabileceğimi bilmiyorum.

<div class="ttr_end">
</div>